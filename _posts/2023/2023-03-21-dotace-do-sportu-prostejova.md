---
layout: post
category: CLANKY
title: "tisková zpráva: Jak město přiděluje dotace sportovním oddílům? Na úspěších nebo počtu členů nezáleží, ale na tom, zda předseda kritizuje vedení města ano?"
date: 2023-03-21
tags: prostějov jan-mochtak
author: Martina Ježková
image: articles/2023/uspechy.png
---
*Prostějov, 21.3.2023 -* **Systém pro přidělování dotací sportovním oddílům v Prostějově není podle Pirátů nastaven správně. TJ Prostějov, který má za sebou úspěchy na národní i mezinárodní úrovni a 15x víc členů než TJ Sokol Vrahovice totiž dostal menší podíl finanční podpory. Systém přidělování dotací je podle Pirátů potřeba nastavit tak, aby byl transparentní a bylo skutečně jasné, na jakých kritériích při rozhodování záleží.** 

TJ Prostějov má 978 členů a 57 trenérů a funguje v něm 9 sportovních oddílů. Jedná se o nejpočetnější sportovní základnu v Prostějově. Sportovci se v rámci plavání účastní soutěží na úrovni Mistrovství ČR a v rámci gymnastiky se někteří dokonce připravují i na Olympiádu. Je to samozřejmě časově i finančně náročné, protože hlavně plavci*plavkyně musí často trénovat, na což samozřejmě potřebují bazén a jeho pronájem není zadarmo. Roční členský příspěvek se např. u dětí věku 12 let ve sportovním oddílu  pohybuje kolem 11 000 korun. 

TJ Sokol Vrahovice má dle statistik Národní sportovní agentury 64 členů a 22 trenérů a funguje v něm jeden mužský fotbalový oddíl, který hraje II. okresní ligu Prostějova a několik věkových kategorií působí v mládežnické soutěži na okresní úrovni. Časová a finanční náročnost není tak dramatická. Trénuje se v průměru 1-2x týdně a peníze jdou na správu fotbalového stadionu. Lze odhadovat, dle jiných podobně velkých fotbalových oddílů, že roční členský příspěvek dosahuje maximálně částky 3 000 korun. 

*„Rozdíl mezi těmito dvěma oddíly je, myslím, víc než jasný, přesto má TJ Sokol Vrahovice vzhledem k jeho rozpočtu dostat větší podíl podpory. TJ Prostějov žádal o dotaci ve výši 1 300 000 Kč, dostane však jen 63 % žádané částky, tedy 830 000 Kč, což je zhruba 10 % z celkového rozpočtu oddílu. TJ Sokol Vrahovice žádal o 150 000 Kč a dostane 100 000 Kč, což je 66 % žádané částky a 21 % z jeho celkového rozpočtu. Jak je to možné? Podle hodnocení sportovní komise je úroveň soutěží a časová náročnost u TJ Sokol Vrahovice mnohem vyšší a stejné je to i u finanční náročnosti. Lze jen doufat, že na výši dotace a takto nastaveném “nesystému” nemá vliv skutečnost, že předsedou TJ Prostějov je Aleš Matyášek, dlouhodobý kritik vedení města a opoziční zastupitel. Za jeho oprávněné výroky však budou neoprávněně byti členové TJ Prostějova,“* popisuje situaci zastupitel města **Jan Mochťák**. 

Celý systém je dle vyjádření vedení města vystavěn transparentně, spravedlivě a předvídatelně. Při pohledu na určené podíly poskytnutého financování však není možné najít žádný logický matematický vzorec, který výši dotace z veřejných zdrojů určuje. Často se vychází z jisté tradice toho, kolik bylo přiděleno rok či dva roky zpátky. Aniž by poskytnutá podpora reflektovala třeba zvýšené náklady různých oddílů ve spojitosti s nárůstem cen energií v posledním roce či záměry rozvoje - pokud tedy nejde o fotbal či tenis. Zcela chybí možnost vyhodnocení účelnosti takto vynaložených prostředků.

*„Jsem přesvědčen, že je možné nastavit transparentní systém podpory, který bude na jednu stranu garantovat sportovním oddílům jistou výši minimální částky do dalších let a současně i nabídne prostor pro individuální rozvoj v příslušném roce. Je nutné celý systém bez jasných pravidel a nepochopitelných rozhodnutí změnit. Je to významné nejen pro sportovní organizace, ale především pro uživatele - děti i dospělé. Musíme se maximálně zasadit o to, aby se sportování dětí v Prostějově nestalo výsadou jen pro domácnosti s vyššími příjmy,“*  dodává **Petr Lysek**, člen sportovní komise v Prostějově.
