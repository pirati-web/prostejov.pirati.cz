---
layout: post
category: CLANKY
title: "Piráti jsou jednoznačně proti neplánovanému 3,5 milionovému příspěvku pro TK PLUS!"
date: 2023-02-21
tags: prostějov
author: Martina Ježková
image: articles/2023/DSC05364.jpg  #751x422 pixelu
---
*Prostějov, 17. 2. 2023 -* **Rada města Prostějova doporučila zastupitelstvu na svém lednovém zasedání schválit příspěvek 3,5 milionu korun pro soukromou společnost TK PLUS. Při přípravě a schvalování rozpočtu však s tímto výdajem nebylo vůbec počítáno. Pokud zastupitelstvo příspěvek schválí, dojde k dalšímu posunutí 330 potřebných investic, které čekají na svou realizaci.** 


*„V seznamu investic je aktuálně 330 položek pod čarou. Jedná se např. o podněty na opravy silnic a chodníků, rekonstrukce dětských hřišť, opravu veřejného osvětlení nebo investice do městského majetku (např. zateplení domů nebo opravy ZŠ a MŠ). A tady výčet rozhodně nekončí. Drtivá většina podnětů jsou věci, které je potřeba dříve či později udělat a které budou ku prospěchu všem obyvatelům Prostějova,“* říká pirátský zastupitel **Jan Mochťák.**  


Na zmíněné podněty se však v případě schválení definitivně nedostane. Přednost před zájmy občanů totiž dostala soukromá společnost, která chce renovovat sportoviště a postavit halu. Na projekt navíc vydá ze svého pouze 500 tisíc korun, zbytek celkem 13 milionové investice půjde z peněz Prostějova a státu. V době krize a vysoké inflace takový příspěvek nedává smysl. Naopak je potřeba šetřit a s penězi města nakládat rozumně. 


*„Za Piráty jsme jednoznačně proti takovému nakládání s veřejnými penězi. Místo toho bychom mohli 3,5 milionu investovat třeba do opravy 700 m2 chodníků, přispět 1500 Kč na volnočasové aktivity více než 2300 dětem nebo rekonstruovat až 10 městských nemovitostí, které nejsou aktuálně obydlené. Místo toho chce však město cpát peníze do soukromé společnosti, z čehož bude profitovat pouze příjemce,“* dodává pirátský člen finančního výboru **Ondřej Moskal.**
