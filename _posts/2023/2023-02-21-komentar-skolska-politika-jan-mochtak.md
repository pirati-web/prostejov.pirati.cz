---
layout: post
category: CLANKY
title: "komentář prostějovského zastupitele Jana Mochťáka: Prostějov musí budovat moderní školskou politiku, která děti připraví na život"
date: 2023-02-21
tags: prostějov
author: Martina Ježková
image: articles/2023/3.png  #751x422 pixelu
---
*Prostějov 20.2.2023 -* **Městu Prostějov dlouhodobě chybí jasný směr a vize rozvoje školské politiky. Za Piráty to chceme změnit. Navrhujeme proto vytvořit koncepci školské politiky, zapojit do rozhodování učitele, rodiče, žáky a experty, zařídit studentský/žákovský parlament, participativní rozpočet ve školách a zkvalitnit fungování školských poradenských pracovišť na všech základních i mateřských školách v Prostějově.**

Vzdělání je základ, nicméně Prostějovu dlouhodobě chybí jasný směr a vize rozvoje školské politiky. Nevíme tak, kam prostějovské školství směřuje, proč „jde“ právě tam a jak vlastně poznáme, že jsme „došli“ do kýženého cíle.

Jsem přesvědčen, že požadavek vysoké kvality předškolního i základního školství spojuje všechny zastupitele. Vzdělání je potřeba rozvíjet a přizpůsobovat době. Budujme proto systém, který staví na kritickém myšlení, respektuje individuální možnosti žáků, zapojuje rodiče do dění a podporuje pedagogy i manažerské vedení školy. Je nejvyšší čas celou oblast prostějovské školské politiky konečně posunout a řídit ji. Vzorem nám mohou být jiná statutární města jako Pardubice, Ostrava či menší Rožnov pod Radhoštěm, která své koncepce a strategie dávno naplňují. Opírají se v nich o názory expertů, žáků i rodičů a výsledky jsou znát.

Do rozhodování o směřování škol musíme zapojit učitele, rodiče, žáky a další odborné experty. Pro správné rozhodování jsou potřeba kvalitní informace. Škola by tak např. měla pružně reagovat na podněty, informovat zúčastněné nebo zvát rodiče žáků k práci ve školských radách. To je také jeden z důvodů proč jsme jako Pirátská strana navrhli do školského výboru studenta místního gymnázia. Mým cílem, seč z opozičních řad, je iniciovat městský studentský/žákovský parlament. V rámci škol bychom také rádi zavedli participativní rozpočet, který jsme v minulém volebním období prosadili pro město. Žáci i pedagogové si tak sami budou moci vybrat z vlastních navržených projektů a rozhodnout, které z nich budou realizovat. Zda např. nově vybaví učebny nebo volnočasový koutek bude na nich.

Musíme diskutovat i o tom, co udělat, aby školní prostředí bylo „vlídné“ jak k žákům, tak k pedagogům a rodičům. Jedním z nástrojů je zkvalitnění fungování školských poradenských pracovišť na všech základních i mateřských školách v Prostějově. Tato pracoviště poskytují přímou podporu pedagogům, žákům i rodičům. Součástí každé školy by tak byly odborné týmy složené z výchovných poradců, metodiků prevence, školních psychologů i speciálních pedagogů. Pokud totiž chceme kvalitní výuku, musí mít učitel prostor na to, aby se mohl věnovat své vlastní učitelské činnosti a velkou část nepedagogické práce mohl přesunout na experty ve školním poradenském pracovišti. Finance pro pilotní odzkoušení můžeme najít v některém z dotačních titulů Evropské unie.

Vzdělání je příležitostí i podmínkou. Je to kapitál, který si budujeme celý život a nikdo nám ho nevezme a pro rozvoj Prostějova je vzdělání našich dětí základ.
